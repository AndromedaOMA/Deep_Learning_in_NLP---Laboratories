Cinci minute, care mi s-au părut lungi cât cinci ore, m-am frământat, apoi, brusc, mâna stângă mi-a țâșnit singură în sus, deși doamna profesoară nu pusese nicio întrebare, ne vorbea despre criza Imperiului Roman. Eu însă trebuia să-mi rezolv criza proprie. M-am ridicat și am spus, hodoronc-tronc:
— Vinovatul e în banca mea și, ca să vă spun adevărul, vinovatul sunt numai eu. L-am adus cu mine ca să ilustrez compunerea „Prietenul meu cel mai bun“, de la română, care mi-a ieșit prea scurtă. El a lătrat.
Și l-am scos pe Joi. Așa-l cheamă, pentru că l-am primit într-o joi. Claudia îi scrie uneori numele Joy, adică bucurie. Clasa a făcut, ca un singur om, uuaaa!, iar Joi a început să latre ca atunci când o vede pe Lala, mâţa vecinilor noştri. Toată lumea rămăsese cu gura căscată. Nici nu mă mir: Joi e cel mai simpatic câine chihuahua pe care l-ați văzut vreodată. E cafeniu, delicat, are 35 de cm și puțin peste un kilogram. A încăput perfect în rucsacul meu, de unde-și ițea capul, de fapt un căpșor ca de căprioară în miniatură. E tot numai ochi: două bile negre, lucioase şi o privire vie şi mândră cu care îţi topeşte inima. Codița e din cartea de geometrie: un semicerc perfect. Când merge, zici că-i un fulg: plutește pur și simplu! Să nu-l enervați, vă rog, că are „sindromul câinelui mic“, latră, mârâie și-și arată colții... de lapte (încă nu și-a schimbat dinții!). L-am luat pe Joi în brațe și l-am ocrotit de colegii care săriseră din bănci și se strânseseră în jurul meu într-o hărmălaie de nedescris, în timp ce el mârâia ca un urs și-și tot arăta dințișorii de lapte. Doamna profesoară a râs.
Ce să vă mai spun? Joi a fost eroul zilei. I-am cerut iertare lui Adi. Supărarea i-a trecut în cinci minute, tot atâtea câte mă frământasem eu dacă să spun adevărul sau nu. După ce mi am citit la ora de română compunerea, am constatat două lucruri. Primul, greșisem complet portretul: prietenul meu cel mai bun nu este Joi, este Adi. Am spus asta cu glas tare, iar după ore mi-am făcut un selfie cu prietenul meu cel mai bun.
Al doilea lucru, pe care cred că l-ați remarcat deja: am reușit aici să-l descriu pe Joi în mai mult de trei fraze seci şi am făcut-o aproape la fel de bine ca sora mea cea talentată la română (of, poate că sunt totuşi cam lăudăros). La teza de mate am luat 10, deși eram cu gândul la Joi, care fusese dus în cancelarie. „Să nu se mai repete!“, mi-a spus domnul diriginte cu o voce severă, sub care am ghicit un zâmbet. Ajuns acasă, am simțit nevoia să-mi fac un selfie şi cu Joi, prietenul meu al doilea cel mai bun, care-și ținea codița-semicerc în sus, semn de bucurie și de mare mândrie.
Realizează câte o fișă de identitate pentru fiecare dintre personajele Bogdan, Claudia și Adi. Notează în partea din stânga sus numele personajului, apoi, în spațiul din dreapta, desenează-i portretul. În partea de jos precizează identitatea fiecăruia și două trăsături.
Realizează o fișă asemănătoare și pentru Joi. În partea de jos notează toate informațiile din text referitoare la acesta.
Autoarea textului îți propune un exercițiu. Sora lui Bogdan avea obiceiul să privească norii și să vadă în ei tot felul de ciudățenii. Uită-te pe cer într o zi cu nori și încearcă să descoperi făpturi sau obiecte pe care le formează aceștia. Scrie apoi un text de câteva rânduri în care să descrii ceea ce ai văzut.
Prima lucrare de artă care ar putea fi considerată un selfie este tabloul Autoportret într-o oglindă convexă (foto 1), realizat în jurul anului 1524 de pictorul italian Parmigianino. Primul autoportret fotografic a fost făcut însă în 1839 (foto 2) de către Robert Cornelius, chimist amator și fotograf din Philadelphia. Acesta a pus filmul în aparatul de fotografiat, a scos capacul obiectivului și a rămas nemișcat aproximativ 15 minute.
Cuvântul selfie, provenit din limba engleză, a fost folosit prima dată în 2002, într-un comentariu postat pe un forum de Nathan Hope, un australian care a numit astfel o fotografie pe care și-a făcut-o singur. Cuvântul selfie a început să fie folosit din ce în ce mai des, așa că editorii dicționarelor Oxford l-au declarat în 2013 cuvântul anului și l-au inclus în lucrările lor, definindu l ca „fotografie pe care cineva și-o face sieși, de obicei cu un smartphone sau cu o cameră web, fotografie distribuită apoi pe rețelele de socializare“.
Inclus în ediția din 2016 a Dicționarului explicativ al limbii române, selfie apare cu sensul de „fotografie pe care o persoană și-o face sieși cu un dispozitiv digital
Adevărații prieteni, rudele mai presus de sânge, erau trei: Vasile Bănățeanu, Roman al lui Tudorel și Adam al Vicii. Eram născuți tuspatru în același an. Vârsta mea de la cinci la șapte ani stă sub zodia de auroră a acestor prietenii. Dimineața, de-abia trezit, numai ce auzeam strigăte din curte, din toate puterile: „Lúlu Pópii, Lúlu, Lúlu Pópii!“ O mică pauză. Apoi: „Lulu“. Pe urmă iarăși: „Lúlu Pópii! Lúlu Pópii!“ Chemările se urmau cu modulații și variațiuni de accent ce veneau de-a dreptul din dorul inimii. Fusese așa de lungă noaptea! O noapte întreagă nu ne-am văzut! De multe ori îi lăsam 
într-adins să cheme cât mai mult și cât mai felurit, căci Mamii îi făcea un deosebit haz acest cor ce varia între răcnete și cântece. Mă îmbrăcam și ieșeam
Cam din același timp mă urmărește și amintirea unei zile când am pus la încercare cerul. Umblând odată pe uliță cu ochii în sus, am băgat de seamă că cerul venea tot cu mine. Zenitul se mișca din loc, ținându-se neîntrerupt deasupra mea! Era o descoperire cu totul nouă, pe care mă simțeam obligat să o păstrez ca un mare secret în cel mai ascuns ungher al inimii. Începeam 
să-mi tălmăcesc viitorul pe linia de vis a acestei descoperiri, încât pentru nimic în lume nu m-aș fi încumetat s-o împărtășesc și altora. În fiecare zi puneam zenitul la încercare, dacă se mai ține pe urmele mele sau nu. Aș fi fost fără îndoială dezamăgit de moarte să fi aflat într-o zi că zenitul mă trădează. Și continuam să țin taina sub trei lacăte și șapte peceți. Totuși, odată, în răgazul dintre două jocuri, îi spun lui Adam al Vicii cât de ales este creștetul meu, sub tăria cerului. Numaidecât Adam își ridică și el ochii – și o ia razna. Pe urmă se întoarce și-mi zice: „Și cu mine vine cerul!“ L-am privit cu un zâmbet de milă, cu îndoială apoi, și pe urmă cu nedumerire. Adam își întărea cele spuse cu un „zău curat“, formula curentă a jurămintelor în sat. „Zău curat – nu minți?“, îl mai întreb eu o dată, cu toate că știam că orice asemenea întrebare era de prisos. ,,Zău curat că nu mint“, făcu încă o dată Adam, c-o hotărâre ce mă rușina. Formula era pentru noi prea sacră, decât să mai fi putut sta la îndoială. Eram dezolat că nu mă dovedeam a fi singurul ales, dar în aceeași clipă un alt gând mă îndruma către o nouă încercare. „Ascultă, Adam, îi zic, tu s-o iei pe uliță în sus, eu o iau pe uliță în jos. Dacă cerul se ține de tine, cum zici, și vine și cu mine, cum zic, atunci crapă și zărim ce-i acolo înăuntru. Poate că o să vedem chiar îngerii...“ Și Adam, înduplecat și el de logica mea, ce părea închegată și fără greș, o luă pe uliță în sus, iar eu pe uliță în jos. După ce mântuirăm suta de pași, fără de a auzi niciun pocnet de grinzi cerești în înalt, ne oprirăm. Tăria albastră nu s-a despicat. Ne-am apropiat iarăși unul de celălalt. „Mergea cerul cu tine?“, îl întreb. „Mergea“, zice Adam. „Și cu mine mergea, răspund eu, dar atunci de ce nu crapă în două?“
